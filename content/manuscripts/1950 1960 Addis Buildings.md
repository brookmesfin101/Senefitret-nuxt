<p></p><p>የ፩፱፻፶ እና የ፩፱፻፷ ዎቹ <strong>(1950-1960’s) </strong>የአዲስ አበባ ዋና ዋና ሕንጻዎች እንዴት እና በማን ተገነቡ<strong>?</strong></p><p></p><p>መስፍን ታደሰ</p><p>ልጅ ሆኜ ከምኖርበት ከጤና አምባ ሰፈር እስከ ቦሌ አውሮፕላን ማረፊያ ድረስ የሚመላለስ አንድ አውቶቡስ ነበር። አውቶቡሱ ጉዞውን የሚጀምረው ከእንጦጦ ጋራ በታች ከሚገኘው ሹሮ ሜዳ ከሚባለው ቦታ በተለይም ከአምኃ ደስታ ትምሕርት ቤት አጠገብ ካለ ገላጣ የሆነ ቦታ ነበር። አምኃ ደስታ ከሁለተኛ እስከ ስድስተኛ ክፍል ድረስ ተምሬአለሁ። የአውቶቡሱ መለያ ቁጥር ፴፩ <span>(31) </span>ነበር፣ በዚህ አውቶቡስ ስመላለስ ያየኋቸው አንዳንድ ሕንጻዎች ያስገርሙኝ እና ያስደንቁኝ ነበር። ከዚያም በእድሜ ከፍ ካልኩ በኋላ ከዚህ አውቶቡስ ወርጄ ወደ ፒያሳ የሚሄድን ሌላ አውቶቡስን ተሳፍሬ እስከ መርካቶ ድረስ በመጓዝ እንደ አዲስ አበባ ማዘጋጃ ቤት፣ የቴሌ ኮሚንኬሽን፣ ወ<span>.</span>ዘ<span>.</span>ተ<span>. </span>ያሉን ድንቅ የሆኑ ህንፃዎችን በአድናቆት እመለከት ነበር። እንዴት ተሰሩ<span>? </span>ማን ሰራቸው<span>? </span>ለምን ይህ ቅርጽ<span>? </span>እያልኩ በጊዜው መልስ ባላገኘ ሁላቸው ነገር ግን ከእኔ ጋር ለብዙ ዓመታት በቆዩ ጥያቄዎች ተመስጬ ነበር። በቅርቡ ለጥያቄዎቼ መልስ ስላገኘሁ ያወቅሁትን ለማሳወቅ እና ምናልባትም እንደእኔ ሌሎች ኢትዮጵያውያን፣ በተለይም የአዲስ አበባ ከተማ ነዋሪዎች፣ ተመሳሳይ ጥያቄዎች ይኖራቸው ይሆናል በሚል ግምት ይህንን ጽሁፍ ለመፃፍ እና ለማካፈል ወሰንኩ።</p><p>መልሶቹን ያገኘሁት የሥነ ሕንፃ ታሪክን ለህትመት ከሚያበቁ የማሕበረ ሰብ ድህረ ገጽ <span>(Journal of the Society of Architectural Historians) </span>ነው ። በዚህ ድህረ ገጽ ከታተሙት ጽሁፎች አንዱ የሚከተለውን ስለአዲስ አበባ ዋና ዋና ሕንጻዎች ሃሳቦች አስፍሯል።</p><p>የቀዳማዊ ኃይለ ሥላሴ ራዕይ</p><p>ቀዳማዊ ኃይለ ሥላሴ ከ፩፱፻፶፫ቱ <span>(1953) </span>የመፈንቅለ መንግስት ሙከራ በኋላ ነበር ለሀገሪቱ ዋና ከተማ ዕድገት ትኩረት የሰጡት። በመጀመሪያ መኖሪያ ቤታቸውን፣ ገነተ ልዑል ግቢን ለዩኒቨርሲቲ ምስረታ ሲሰጡ እና እርሳቸው ከነቤተሰባቸው ወደ ኢዮቤልዩ ቤተ መንግ ስት ሲገቡ፣ በእነዚህ የታሪክ ተመራማሪዎች አንደበት፣ ኃይለ ሥላሴ የአዲስ አበባ ከተማን የእድገት አቅጣጫ ወደ ደቡብ ማዘንበሉን ማሳያ ነበር ይላሉ። ስለዚህም ነው የውጭ ጉዳይ መስሪያ ቤት፣ የኢትዮጵያ የካርታ ስራ ኤጀንሲ <span>(</span>የቀድሞ ስሙ የኢትዮጵያ የካርታ እና የጂኦግራፊ ተቋም<span>)</span>፣ የአፍሪካ አዳራሽ <span>(</span>የተባበሩት መንግስታት የምጣኔ ሀብት ኮሚሽን እና የአፍሪካ አንድነት ድርጅትን የያዘው ህንፃ<span>) </span>በዚህ አካባቢ የተገነቡት።</p><p>ለመሆኑ የህንጻዎቹ ሰሪ ተቋራጮች እነማን ነበሩ<strong>?</strong></p><p>አዲስ አበባ ለምትኖሩ፣ ህንጻዎቹን እያሰባችሁ፣ ከአዲስ አበባ ውጭ በየትም ቦታ ለምትኖሩ ደግሞ፣ በምናባችሁ አዲስ አበባን እያያችሁ ከታች የገለጽኳቸውን ተቋራጮች፣ አርኪቴክቶችን አስቧቸው፣ አመስግኗቸው፣ ምስጋና ይገባቸዋልና፣ ምንም እንኳን ተከፋይ እንደነበሩ ቢገመትም።</p><p>፩ኛ፣ አርቱሮ ሜዘዲሚ <span>(</span>ኤርትራዊ<span>-</span>ጥልያን ወይም ጥልያናዊ<span>-</span>ኤርትራዊ<span>) </span>ተቋራጭ <span>(</span>የሰራ፣ ያሰራ<span>) - </span>የአፍሪካ አዳራሽን፣ የአዲስ አበባ ማዘጋጃ ቤት እና የቸርቺል ጎዳናን <span>(</span>የቀድሞ ስሙ ቪያሌ ሙሶሊኒ<span>) </span>።</p><p></p><p></p><p><br><br></p><p>፪ኛ፣ ዛልማን ኢናቭ <span>(</span>እስራኤላዊ<span>) </span>እና ሚካኤል ቴዎድሮስ <span>(</span>ኢትዮጵያዊ<span>) </span>ተቋራጮች <span>(</span>የሰሩ፣ ያሰሩ<span>) - </span>ከሂልተን ሆቴል በስተሰሜን ያለውን ፹፪ ህንፃ <span>(82 Apartment) </span>፣ በአዲስ አበባ ዩኒቨርሲቲ ስድስት ኪሎ ቅጽር ግቢ ያለውን የአርት እና የሥነ ትምሕርት ህንፃ <span>(</span>የመጀመሪያ ስሙ <span>Classroom Building)</span>፣ የውጭ ጉዳይ ሚኒስቴርን፣ የፍል ውሃ የገላ መታጠቢያን።</p><p>፫ኛ፣ ሔንሪ ቾሜት <span>(</span>ፈረንሳዊ<span>) </span>የኢትዮጵያ ብሔራዊ እና ንግድ ባንክ <span>(</span>አሁን የኢትዮጵያ ንግድ ባንክ<span>) </span>ተቋራጭ <span>(</span>የሰራ፣ ያሰራ<span>) </span>።</p><p></p><p><span>By VBzi - https://www.flickr.com/photos/12723749@N02/18561453523/, CC BY 2.0, https://commons.wikimedia.org/w/index.php?curid=7636456</span></p><p><br><br></p><p>ይህንንስ ያውቃሉ<strong><span>!</span></strong></p><p>በአዲስ አበባ ዩኒቨርሲቲ የመኮንን አዳራሽ ፊት ለፊት ከድንጋይ የተሰራ ጥምዝ ደረጃ አለ። ይህንን የሰራው ወራሪው የጣልያን አስተዳደር ነው። የታሪክ ጸሃፊዎች እንደገለጹት የደረጃዎቹ ቁጥር የፋሽስት ጣልያን አስተዳደር በጣልያን እና በግዛቶቻቸው ውስጥ የቆዩበትን ዓመቶች ገላጭ ነው ይላሉ። ታዲያ የኢትዮጵያ አርበኞች ከእንግሊዝ እና ከደቡብ አፍሪካ በመጡ ወታደሮች በመታገዝ የጣልያንን ወታደሮች ካሸነፉ እና ቀዳማዊ ኃይለ ሥላሴን እንደገና ለዙፋናቸው ካበቋቸው በኋላ ነበር ጃንሆይ ከደረጃዎቹ ጫፍ የመጨረሻው ላይ ከድንጋይ የተጠረበን አንበሳን ያኖሩት፤ አንድ የታሪክ ተመራማሪ ይህንን ድርጊት በቅኝነት የተያዘን የህዝብ አዕምሮ ወደ ንጉሣዊ አስተዳደር የማምጫ የፖለቲካ ዘይቤ፣ የህዝብ ባህላዊ ዕሴቶች በኃይል ሊገዛ ከመጣ ወራሪ እኩል መሆኑን አመልካች፣ እና ማንኛውንም ዓይነት የበታችነት ስሜት ተቀባይነት የሌለው መሆኑን ግልጽ ለማድረግ ነው ይላሉ።</p><p></p>